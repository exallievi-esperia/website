---
title: 'Benvenuta preside Bonazzi!'
date: '2024-11-26'
authors:
  [
    {
      name: 'Roberto Filippini Fantoni',
      role: 'Socio e consigliere',
      image: '/img/soci/filippini.png',
    },
  ]
tag: ['novità', 'scuola']
image: ''
preview: 'È con grande piacere che accogliamo la prof.ssa Annalisa Bonazzi come nostra nuova preside. Siamo fiduciosi che il suo entusiasmo ci condurrà verso nuovi e importanti traguardi.'
---

Ci accorgiamo che i tempi sono cambiati … e di molto!\
I più anziani del Consiglio Direttivo dell’Associazione ex-Allievi ricordano che tra la fine
degli anni ’50 e l’inizio dei ’60 l’Esperia era una delle poche Scuole Tecniche della
Lombardia e tra queste era una delle più ricercate. Gli studenti venivano da ogni dove:
_Brescia, Sondrio, Varese, Milano_, ecc. A quel tempo gli studenti della Scuola non erano molto lontani dal numero attuale. Ciò che però è cambiato (o meglio sta iniziando a cambiare) è la **quantità di ragazze che sceglie l'istituto**: se 60 anni fa una sola studentessa percorreva i corridoi della nostra scuola, oggi ce ne sono circa 110.
Un incipit questo per poter mostrare chiaramente che i tempi sono ben altri perché
per la prima volta al vertice della piramide dirigenziale troviamo una donna!\
Sostituire degnamente il vulcanico Imerio sembrerebbe un’impresa assai ardua e noi del
Consiglio, dopo la notizia della promozione a Provveditore ci
domandavamo se il suo successore avrebbe potuto mantenere l’asta del comando allo
stesso livello. In un incontro del Consiglio con Imerio e la prof.ssa Annalisa Bonazzi, per un
“commiato” con il primo e un “ben arrivata” con la seconda, i dubbi sono _svaniti all’istante_. Al di là di una grande professionalità di entrambi, la nuova Preside e Imerio oltre che
conoscersi e stimarsi reciprocamente da molti anni, hanno fatto capire di essere sulla stessa linea per quanto riguarda il
modo di fare didattica e questo sembrerebbe dimostrare che non ci dovrebbero essere grandi choc per questo
avvicendamento.\
Abbiamo letto il curriculum scolastico e didattico della preside Bonazzi e siamo rimasti impressionati non solo per le **esperienze maturate** ma anche per la sua **versatilità**: dottore di ricerca in Formazione della persona e diritto del mercato di lavoro,
docente Universitaria in Didattica, Istituzioni di didattica e Tecnologie didattiche, Tecnologie dell’Informazione e della
Comunicazione. Passiamo poi a altri incarichi: Università di Brescia – Facoltà di Medicina e Chirurgia – Corso di laurea in Assistenza Sanitaria – Dottorato di Ricerca in Formazione della persona e diritto del mercato del lavoro – Docente nel corso di Pedagogia Generale, sociale ed istituzionale - Coordinatrice del corso integrato di Metodologia Didattica per la promozione – Tutor MIUR, e la lista continua con Master, Pubblicazioni, Conferenze, Archivista, Assistente di Biblioteca.\
Le ciliegine sulla torta della sua versatilità le vogliamo inserire per ultime: la prima si riferisce alla musica come Docente
di Educazione Musicale Scuola Primaria e Pubblicazioni su Donizetti e il suo tempo e Il Carteggio inedito di Giovanni
Simone Mayr (su “Ex Filtia, studi e fonti per la storia di Bergamo del 1990 – pagg.65-94), e I fondi musicali delle
biblioteche di Bergamo contenuti in Bergamo le musica, Carrara 1993; la seconda è relativa ad alcuni articoli sullo sport
tra i quali troviamo sulla Rivista n.3 – ottobre 2011 “Educazione fisica e Sportiva ed educazione integrale della persona
umana”.\
Quanto citato non può essere che una chiara evidenza della polivalenza e versatilità della prof.ssa Bonazzi. E ne abbiamo
tralasciate tant’altre! Chi è interessato può trovare sul sito della Scuola il suo denso ed interessante [curriculum](https://www.itispaleocapa.edu.it/wp-content/uploads/2024/09/BONAZZI_Dirigente_CV_01.09.2024.pdf).\
Ci siamo dilungati sul suo curriculum perché è un chiaro indice di come la nuova Preside non può che garantire una
continuità del lavoro fatto dall’uscente collega Imerio Chiappa e anche perché non potevamo parlare del lavoro che lei
farà per la nostra scuola da oggi in poi.\
Ci resta ora solo un po’ di curiosità che sfumerà nel tempo quando le ottime intenzioni che stiamo prevedendo
diventeranno realtà. Non ci resta che augurarle un gratificante lavoro che possa marcare in positivo tutti gli anni che
passerà nella nostra Scuola. Siamo sicuri che i rapporti con la nostra Associazione saranno, come lo sono stati nei due
lustri trascorsi, assolutamente costruttivi e portati avanti sempre con ottimismo, voglia di fare e molta, molta
passione! Non vediamo l’ora di cominciare!\
Benvenuta prof.ssa Bonazzi: sappia che su di noi **potrà sempre contare**!
\
\
![Primo incontro degli ExAllievi con la preside Bonazzi](/img/eventi/preside_bonazzi.jpg)
